Ліквідувати зарплатне рабство, припинити порушення фінансових прав громадян

Шановний пане Президенте!
Прошу Вас сприяти відміні рішень, Постанов КМУ та норм закону, які є явним порушенням фінансових прав громадян, правил чесної конкуренції в сфері банківських послуг та суперечать основам прав людини.
Прошу Вас звернутися до Кабміну з дорученням скасувати прийнятіі ними документи та в майбутньому утриматись від аналогічних дій, а саме:
- Протокольні рішення № 74 від 08.09.2014 та № 76 від 11.09.2014, які обмежують право працівників цілої низки бюджетних установ та державних підприємств вільно обирати банк для отримання зарплати;
- Постанови КМУ № 505 від 01.10.2014, № 427 від 15.06.2015, № 615 від 12.08.2015, за якими переселенці із зони АТО примушені отримувати допомогу та пенсії виключно через Ощадбанк;
- Постанову КМУ № 538 від 29.07.2015, за якою право на отримання автоматичного бюджетного відшкодування по ПДВ мають тільки клієнти державних банків, тим самим клієнти комерційних банків та самі комерційні банки опинилися в дискримінаційному становищі.
Також, прошу ініціювати внесення змін до Закону України “Про пенсійне забезпечення осіб, звільнених з військової служби, та деяких інших осіб” щодо відміни норми про отримання пенсій військовими пенсіонерами виключно через Ощадбанк.
Зарплата, пенсія, допомога - це власні кошти людини. І ніхто не вправі примушувати людей користуватися послугами банку, який їм не подобається. Це суперечить Конституції України, Законам України “Про оплату праці”, “Про конкуренцію”, “Про захист прав споживачів”. Більш того, це недемократично, не по-європейськи і дуже схоже на зловживання службовим становищем.
Все це є пережитком минулого. В жодній європейській державі такі факти не можливо навіть уявити!
Крім того, прошу Вас, як Гаранта Конституції України публічно висловити своє ставлення з цього питання на сайті Президента та в ЗМІ. Закликати всіх чиновників всіх рівнів покласти край зарплатному та пенсійному рабству та шантажу. Посадовець, який дозволяє собі примушувати підлеглих обслуговуватись в певному банку, допускає зловживання владою і не має морального права знаходитись на державній службі.
Таке рішення не потребує будь яких фінансових витрат, але продемонструє всій країні, що саме Ви, як президент України, готові відстоювати права пересічних громадян.