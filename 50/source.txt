Навести порядок з обігом зброї, а порядок - це Закон

Шановний Володимире Олександровичу

У 2015 році у Першій в історії України електронній петиції до Президента громадяни України переконливо висловилися за необхідність наведення порядку в обороті зброї. Проте, президент Порошенко фактично проігнорував цей акт народовладдя.

Тому закликаємо Вас:

1. Забезпечити гарантоване Конституцією України невід’ємне право громадян на захист власного життя, здоров'я, майна та життя і здоров'я інших людей, зокрема із застосуванням зброї самозахисту.

2. Ініціювати серед першочергових розгляд у парламенті законопроекту про регулювання обороту зброї серед цивільного населення.

Сьогодні, всупереч вимогам Конституції, порядок обігу цивільної зброї в Україні встановлений не законом, а підзаконними актами.

Відсутність належного правового регулювання і єдиних для всіх правил володіння та використання цивільної зброї позбавляє саме законослухняних громадян дієвого засобу захисту свого життя та здоров'я від злочинних посягань. В той час як, за фактичної відсутності реального контролю, злочинці мають необмежений доступ до будь-якої зброї.

Володіння цивільною зброєю, зокрема короткоствольною для самозахисту, має бути врешті-решт врегульовано відповідним сучасним Законом України «Про зброю», який встановить однакові для всіх чіткі, але водночас жорсткі правила і стане підґрунтям для правового регулювання сфери громадської і національної безпеки, усуне прогалини законодавства і відновить конституційний правопорядок в сфері обігу існуючої зброї.

Обіг зброї в Україні має бути впорядковано, а порядок – це Закон!

Зазначена законодавча ініціатива прогнозовано призведе до зменшення рівня злочинності, суттєвого підвищення рівня громадської безпеки та обороноздатності країни, допоможе ефективно вирішувати проблему обороту необлікованої зброї.

Зі свого боку готові надати будь-яку фахову допомогу.

З повагою,
«Українська асоціація власників зброї»